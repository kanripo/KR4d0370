# -*- mode: mandoku-view; -*-
#+TITLE: 竹溪鬳齋十一藁續集
#+DATE: 2015-08-25 00:06:25.903765
#+PROPERTY: ID KR4d0370
#+PROPERTY: BASEEDITION WYG    
#+PROPERTY: JUAN 卷十三
<pb:KR4d0370_WYG_013-1a>¶
欽定四庫全書¶
　竹溪鬳齋十一藁續集卷十三¶
　　　　　　　　　　　　宋　林希逸　撰¶
　　䟦¶
　　　䟦浙西提舉司社倉規¶
古人為惠於民未有不自均田始者田不可得而均民¶
無以自濟於是有貴賤歛散之法然耿司農請於漢官¶
為歛散也故曰常平長孫度支請於隋民自歛散也故¶
<pb:KR4d0370_WYG_013-1b>¶
曰義倉後人失其意皆歸之公家於是攷亭先生本其¶
初以復之此社倉所由作也其慮甚逺而惠甚溥矣曽¶
未百年此法亦敝非蠧於官吏則蠧於豪家民之無仰¶
自若也卓山陳公為西畿常平使思行文公之法又本¶
古人之心不聚以粟而求之田蓋以粟之藏易弊而田¶
之入無窮視時而散約以其直十之二取而積之積之¶
久則田可増田益増則惠益逺此豈吳人一日之賜哉¶
因思古今良法未嘗不可久也推而行之實惟其人文¶
<pb:KR4d0370_WYG_013-2a>¶
公懲在官之病而廪之於民卓山又懲積粟之病而本¶
之於田使文公猶及知亦當嘉歎於此余閩人也恨文¶
公之法不及於吾郡卓山來閩乃以此集見示使卓山¶
更為閩留其不以惠於吳者惠於閩乎民窮甚矣安得¶
如卓山者數十軰俾推行其法以徧吾國豈非文公所¶
望於後人者哉¶
　　　趙尉尚書講解䟦¶
孔明披書乃觀大畧或者則曰武侯豪傑之士也讀古¶
<pb:KR4d0370_WYG_013-2b>¶
今之書得其畧而不求其詳遺其小而獨取其大所以¶
長庚亦慕樂之吁此非知言者也孟子曰博學而詳說¶
之將以反說約也孔明高卧草廬籌量當世之事思與¶
伊傅周召共傳捨書何以哉博以古今而求其要領此¶
武侯所以用其書者侯之畧孟之約也是豈易能哉史¶
氏謂其不求精熟誤矣不精熟何以得大畧哉余讀延¶
平趙君百篇講解因而思之曰書自諸傳既行句句字¶
字毫分縷析孰不知之而每篇之要領則得者蓋鮮今¶
<pb:KR4d0370_WYG_013-3a>¶
君篇篇有解鋪叙發明該貫首末使夫人一覽而大畧¶
皆具非用功深宻者能之乎君於未第時方用功塲屋¶
之業而留意此書如此宜為恬軒所喜也恬軒工於吟¶
論文有眼目取東萊論史之法以序此編曰譬如一二¶
百幅公案自有要處要處云者非武侯所謂大畧乎余¶
於此以恬軒為知言恬軒尉伯父也余詩友也¶
　　　黄紹谷集䟦¶
余初學詩喜誦涪翁諸篇謂其老骨精思非積以歲月¶
<pb:KR4d0370_WYG_013-3b>¶
不能也最後薌室植齋所編外集别集則有公七歲八¶
歲與二十以前所作如溪上吟青江引牧童睟日巖下¶
放言與内篇殊不相上下乃知往昔十四五出㳺翰墨¶
場斯文崔魏徒以我似班楊非特子美為然也紹谷為¶
翁直下孫年十二即能文弱冠前後詩集有名者數種¶
上追陶謝下軋郊島志趣之逺猶及於刪前一家人物¶
超詣如此誠可愛而敬者時之名勝隨集題品其推許¶
甚至猶以老作期之是固愛吾紹谷者也然后山嘗曰¶
<pb:KR4d0370_WYG_013-4a>¶
學詩如學仙時至骨自換余則曰學詩如學禪小悟必¶
小得仙要積功禪有頓教譬之捲簾見道滅教明心是¶
所謂一超直入者固有八十行脚如趙州白髪再來如¶
五祖而善財童子臨濟少年樓閣一見虎鬚一捋直與¶
諸祖齊肩是豈可以齒論哉抑彼宗之法又有曰善自¶
保任者有曰長養聖胎者以吾儒論之被褐而懐韞匵¶
而沽韜而不耀闇而日章是則保任長養之道也今紹¶
谷與余書曰年三十二矣此昔人賦秋興歎二毛之時¶
<pb:KR4d0370_WYG_013-4b>¶
余知紹谷又非昔比决無忝於涪翁矣咸淳丙寅小至¶
前三日¶
　　　䟦富文方公行狀艾軒作¶
某少讀艾軒書知先生所與交者如方次雲陳西軒溪¶
東溪西二鄭大著正字二劉片文隻字忘飢渇以求之¶
幸而得晝誦夜夢思見其人嘗謂莆於是時人物如此¶
是皆千百年間見之士何其盛哉何其盛哉今北山禮¶
部又以逺祖冨文公行狀寄余曰此艾軒先生所作也¶
<pb:KR4d0370_WYG_013-5a>¶
余喜而拜奩香而誦則知富文之於老艾猶為前一軰¶
老艾初年嘗問學焉狀公幾二千言且以門人自稱先¶
生於人一字豈輕與又言公識㧞溪東休齋於未知名¶
時而溪西亦以竒書奥義求質於公然則富文之於莆¶
又為諸名人所敬畏者是為何等人物惜其文未及見¶
而遺言卓行僅於誌狀中得之使此數紙不傳後來誰¶
復知者北山方有盛名於世今既表而出之富文之名¶
自是顯顯矣方輿之後八世殿中祖以孫著表于河東¶
<pb:KR4d0370_WYG_013-5b>¶
北山其有焉¶
　　　給事丁先生奏議䟦¶
公早以賦鳴莆之言賦者宗焉既而他文漸出人始得¶
而誦之此僕學於莆時也及公登朝首傳火後一疏兩¶
學同舍皆曰簡到而深切猶勝於習庵公之名於是大¶
矣俄而改紀公始峩豸彈文諫藁遂與洪王二公角立¶
此僕為諸生時也甲午公督監闈僕以詞賦為公所許¶
常時造榜上三名必諸經公問何故吏曰是為一色教¶
<pb:KR4d0370_WYG_013-6a>¶
官公曰教官非斯人予誰予寘之第三至今以為例開¶
院僕以門生見始知公為世偉人也僕既誤竊虛名公¶
每見必喜曰余於兄文不愧此眼既别南歸五年而公¶
没哭之溪上墮淚者數日每懷知巳之恩必曰公今己¶
矣其不朽者文也可盡傳乎公猶子南一僕親友也因¶
公嗣子云亡嘗相與語曰吾叔父遺藁吾不得盡傳今¶
十失八九吾甚痛之僕曰此宋傑之責也宋傑擢第癸¶
卯南北宦㳺相見之日愈疎雖嘗聚此數卷僕未之見¶
<pb:KR4d0370_WYG_013-6b>¶
也宋傑沒始得之其子覽之愴然曰公為諫憲今孔范¶
也公司封駁古袁李也穆陵知公最深垂大用矣天竟¶
奪之事業既未究而生平著述寥落乃爾雖塗歸直前¶
諸疏亦失之是豈可以六丁為諉豈不惜哉雖然此集¶
之存固少其間乃有蓍蔡於𦕈綿者有藥石於沉痼者¶
有逆鱗而輸忠者有捋鬚而犯難者諷之味之可喜可¶
愕而且春明玉潔波折瀾囘斡之毫端曲盡其妙即此¶
而傳亦不朽矣獨散語韻語儷語經評史斷有嘗及聞¶
<pb:KR4d0370_WYG_013-7a>¶
見者片紙皆不留是則可為斯文惜也至如公之大節¶
則端平親擢猶鳳鳴朝陽公之所以名於世者此時也嘉¶
定之進致我以名公何嘗一識哉嘉熈之留實上所眷¶
公豈容遽去哉當時在朝豈無三變兩來之士而公居¶
其間獨為全節此穆陵所以屬意者大而惜其憗不遺¶
也後村為公銘墓頗得其心論甚正而辭甚悲死者而¶
可作也公必以後村為知已而人亦以後村為知言¶
　　　䟦方持叟歲寒三友制誥¶
<pb:KR4d0370_WYG_013-7b>¶
毛中書傳退之試史筆也當時之士且笑且怪子厚至¶
為之解嘲豈非駭所未見耶然東陽沈作芭蕉彈文前¶
此矣以朝廷體制用之㳺戱似非退之作古其駭也何¶
故爾後遂有以竹夫人木居士為頌為贊者儀曹以為¶
善謔當矣昔安晩先生以帝師留經席時取文房四友¶
入之北扉西掖之文繼而作者不翅數十家既又轉為¶
歲寒三友除授余向留京已得之同朝臨川吳萬叔及¶
還三山得之憲幙四明張立道二兄皆嘗以詞學應選矣¶
<pb:KR4d0370_WYG_013-8a>¶
今莆陽方持叟年纔弱冠兩薦於鄉西上過門乃以此¶
卷相示後村許以年少而筆老意高而語綺信非虛美¶
持叟此行必擢高科登膴仕他日本色文字官舍我又¶
誰屬因思宏博一科嘉定大臣以私意廢士亦弃不習¶
遂使公朝兩制之選每歎乏才既設小詞科又欲秋試¶
増為四場豈亦聞䑕尾帳之誚乎使今世友朋皆如持¶
叟於進士業之暇㳺戱於斯文字一機爾豈有難能者¶
哉常楊蘇李將層見而疊出矣¶
<pb:KR4d0370_WYG_013-8b>¶
　　　林君合詩四六䟦¶
今場屋之士為詩文四六者皆曰外學固有哂其必荒¶
舉業者又有自挾以傲同軰者余曰二俱非也文字無¶
古今機鍵則一是豈不可兩能哉直患不用力爾脫頴¶
䇿之吕伯恭林夙永嘉論之陳君舉戴溪前軰賦之葉¶
初陸唐老其人皆進士也筆力所到何所不能邑士林¶
兄君合䄂儷語一通訪余溪上以其所作五七言四六¶
數篇下問且求䟦妙年場屋未了而餘力及此汪洋有¶
<pb:KR4d0370_WYG_013-9a>¶
餘趣向頗異是非兩能者耶又何惜數語然學貴自知¶
求知於人未必以情吿我江湖諸友人人有序有䟦若¶
美矣或以其淺淡則曰𤣥酒太羮或以其虛泛則曰行¶
雲流水疎率失律度則以瑞芝曇華目之放浪無繩束¶
則以翔龍躍鳳譽之譏侮變幻而得者亦以自喜後村¶
翁每以錦褁刀為笑者此也余素不然敢以情告叅之¶
離騷致其幽叅之太史致其潔此子厚言文者凡作皆¶
然君筆進矣更以二字求之老子曰惟能病病是以不¶
<pb:KR4d0370_WYG_013-9b>¶
病他日當以余為知言¶
　　　䟦東坡與蘇丞相頌五帖¶
山谷云東坡簡札字形温潤無一㸃俗氣觀此巻真所¶
謂筆圓而韻勝也前一帖借金帯乃初除從槖時第二¶
帖獲譴時升沉轉眼榮辱兼之由今而觀並可一笑百¶
世人物固不可磨也¶
　　　䟦蔡端明遺建康杜君懿行草四帖¶
蔡忠惠正字為本朝第一行草俱妙然得者絶少此巻¶
<pb:KR4d0370_WYG_013-10a>¶
尤當寶之¶
　　　䟦東坡黙化堂三大字帖(堂名坡/所命也)¶
三大字神全而韻勝其說尤美此坡仙儋耳所作與者¶
果誰歟公方見仇於世而能求此於公亦賢守將矣體¶
四時之運而無容心於其間付苦樂於偶然而隨所寓¶
以自適此先生養性之法也豈直為牧養之妙乎黙化¶
之名竒矣哉雖然四時化萬物亦化其不化者長存此¶
先生之帖所以傳先生之名所以在也¶
<pb:KR4d0370_WYG_013-10b>¶
　　　䟦山谷與魏彭澤四帖¶
山谷元祐八年七月除編修官時方服除紹聖元年除¶
宣城改鄂渚六月離城下八月至彭澤四帖皆此時作¶
所言三前執政(微仲郢州莘/老蘄子由筠)之報紹述之禍萌芽矣明¶
年先生去黔中矣今片札寸簡百世寶之而子厚諸人¶
字誅筆撻童稚鄙惡得喪榮辱果何如哉¶
　　　䟦摩詰㸔雲圖(註云㐮陽米友仁元暉/丹陽釋梵隆茂宗同作)¶
陸平原云情見於物雖近猶疎神藏於形雖逺則宻觀¶
<pb:KR4d0370_WYG_013-11a>¶
此筆者必以是求之茍知其趣莫問誰作¶
　　　䟦玉融林鏻詩¶
詩雅道也幾敗於唐唐人以為進士業也然而不敗者¶
李杜韓栁元白諸賢不可得而束縛也今世之詩盛矣¶
不用之場屋而用之江湖至有以為㳺謁之具者少則¶
成巻多則成集長而序短而䟦雖其間諸老亦有宻寓¶
箴諷者而人人不自覺所以後村有錦褁刀之喻余常¶
恐雅道微矣今玉融林鏻吾邑佳子弟郭外之田足以¶
<pb:KR4d0370_WYG_013-11b>¶
自給原夫之技亦頗自力而喜為詩親䄂此册不逺訪¶
余是其意蓋有所慕而非江湖友朋之比余讀而喜之¶
曰詩有鍊字鍊句者有鍊意鍊格者此香山居士舊法¶
也然不止是風雅之傳幾千載古今作者幾百家或喻¶
以彈丸或喻以組繡或以比洞庭之合樂或以比龍淵¶
之探珠先後形容猶可置喙至如樂軒先師嘗論芣苢¶
三章曰譬如晴空一聲霹靂今人言詩豈知有此境界¶
子其以是求之幸而有得則四鍊之工固在於詩之中¶
<pb:KR4d0370_WYG_013-12a>¶
而自喻之樂則在於詩之外矣¶
　　　題子真人身倡詶集¶
右五言三百首石塘林子真所寄也超倫絶類出人意¶
表始若可駭徐而愛之曰是詩也非詩也真詩也詩之¶
所以為詩不如此也然而必如此也何為而不如此梓¶
匠輪輿各有規尺是豈規尺哉何為而必如此蕢桴葦¶
籥自為鼓吹此非鼓吹乎規尺之常人人知之鼓吹之¶
妙非有道者不知也刪後無詩固康節言之然擊壤諸¶
<pb:KR4d0370_WYG_013-12b>¶
吟何愧於古彼其規尺豈與古同所以鼓吹者同一機¶
也康節之後又無詩矣幸而子真得之子真之規尺豈¶
與康節同哉惟其不同所以為同同則不同矣雖然難¶
能也亦難知也世無康節人必不知之雖然幸而不知¶
也人人知之則我不貴而機泄矣抑不知子真知之乎¶
人知之乎身知之乎倡者知之乎詶者知之乎皆不知¶
也則余又何以知之子真囑余為之勘辨如斯云者其¶
知乎其不知乎¶
<pb:KR4d0370_WYG_013-13a>¶
　　　題徐先輩家傳¶
正字徐公以文名於唐末誦其賦者與樊川香山共夸¶
詡也遇非其時名髙位下釣磯固在而文緒浸微直至¶
建炎始有族孫著作一序又寂寂焉雖詩賦儷語數巻¶
探龍雅道諸集而世莫之見至有遺佚不存者寶祐以¶
來十一世孫平父始收拾其書採摭遺事求其年月而¶
譜之辨世俗訛傳列所作先後於是𡨕鴻於審知之閩¶
捋虎於大梁之朱温未篡適放榜公既第不至汴徃來¶
<pb:KR4d0370_WYG_013-13b>¶
致光諸賢之帖感詠天祐末年之變忠唐之心歸隱之¶
操出處本末始備而大節著矣平父於公可謂無忝獨¶
惜歐宋二賢共為唐史不見張文定所記九國志所傳¶
使公之名不得與龜䝉表聖共入卓行隱逸之間不為¶
無遺恨也雖然今平父名列龍飛魁亞行即顯融文章¶
節槩當與公共為不朽又何取於傳不傳哉¶
　　　題徐少章和注後村百梅詩¶
在昔聞人有注前人詩者有和前人詩者未有且註且¶
<pb:KR4d0370_WYG_013-14a>¶
和者獨趙次公於坡老為然數十巻之詩和盡而註又¶
特詳此人所難能也今徐君少章以後村翁百梅絶句¶
註之和之援引博而用韻工勝於人逺矣然翁詩六七¶
千首百梅特集中一卷爾兄若了場屋之事能盡為翁¶
註之豈非朋友所望唐詩家李義山其用事最精宻世¶
所喜讀者而苦於無註開巻茫然良以為病况翁詩比¶
義山數倍而句句用事融化獨妙他年若無註本尤病¶
於義山前輩云任淵史㑹註陳黄二詩多得於同時及¶
<pb:KR4d0370_WYG_013-14b>¶
門之友故其間畧無差舛今翁㳺詠午橋樂接引後進¶
有疑可以靣質將有勝於任史矣吾友其勉之¶
　　　䟦鄉僧詩集¶
從上諸吟家詩有自選無求選於人者山谷詩甚富而¶
選者為内篇放翁詩萬首嚴陵以前存者二十之一誰¶
實去取之誠齋舊詩亦多削去尤梁溪以為可惜亦不¶
肯留其自信如此今人不自信而以此質於人誤矣况¶
退之有云人笑則以為喜譽則以為憂將使人選其笑¶
<pb:KR4d0370_WYG_013-15a>¶
者歟選其譽者歟上人昔以此集示余嘗說偈言矣又¶
欲求去取焉余乃以自信者語之非靳也抑余又有語¶
上人景淳藏作山居詩十首甚工其師寶峯見而諭之¶
曰此詩不减灌溪第恐世以技取子而道不信於人今¶
上人欲了單傳之事而用工於此道進於技乎技進於¶
道乎留以自玩勿示人可也¶
　　　䟦蔡伯英四友集¶
退之毛頴或者以為俳子厚獨以詩之善謔史之滑稽¶
<pb:KR4d0370_WYG_013-15b>¶
比之四友除謝之作亦猶是也初安晩先生留養魚莊¶
僕以文字時奉燕笑先生偶出此數則僕戱和之既而¶
後村亦和之爾來作者甚衆今總幕蔡君又出此筆於¶
諸作之後抽擢愈深排比愈巧四六家之能事君實有¶
之不妨於此㳺戱也昔夕郎王是齋取前漢諸大傳盡¶
入駢體作漢制一冊進之阜陵遂見擢用君方㳺諸老間¶
知己不少若此集因以上聞他日詞垣之命南澗不得¶
而遜矣¶
<pb:KR4d0370_WYG_013-16a>¶
　　　䟦静觀小藁¶
静觀小藁余友人傅子淵所作也其詞清放而意閒適¶
余方得而喜之客有過余而見之者曰子淵之詩美矣¶
其自名者奈何余曰太極一圖所主者静夫子言詩曰¶
可以觀子淵學聖門而宗濓洛者意以是名之客曰情¶
動於中而形於言歌之不足至於舞蹈觀奚静窈窕尋¶
壑﨑嶇經丘登髙而嘯臨流而詩此淵明得於㳺觀者¶
静奚觀余曰不然栁月梧風先天翁擊壤詩也伊川嘗¶
<pb:KR4d0370_WYG_013-16b>¶
以非風非月美之而翁之自叙則因閒觀時因静照物¶
因物寓言因言成詩子淵之静其得於康節照物者子¶
淵之詩其得於康節觀時者子奚疑然則子淵之詩似¶
擊壤乎曰余聞方外諸友謂子淵雖以吟事為樂而觀¶
心静定之學所得者奥詩其土苴爾客起而拱手曰然¶
乎滋可敬咸淳丙寅臘月林某書¶
　　　䟦趙次山雲舍小藁¶
江西詩之冀北也𣲖家行而誠齋出後村評中興家數¶
<pb:KR4d0370_WYG_013-17a>¶
以放翁比少陵誠齋比太白而文公昔嘗病之豈以其¶
變化如浮雲激射如飛流有非繩墨規矩所可限者然¶
非病誠齋也病學誠齋者也今江西諸吟人又多祖陶¶
謝矣陶謝詩之典刑也不假鉛華不待雕鐫而態度渾¶
成趣味閒適一字百鍊而無鍊之之迹學者亦難矣白¶
雲以詩名江西次山白雲之子也余識白雲於京師而¶
得兄於鄉幕廼以此編見示自命曰雲舍小藁歩趨陶¶
謝而隱然有誠齋之深思五言如飲酒及飲酒社日雨¶
<pb:KR4d0370_WYG_013-17b>¶
聲秋懷雲卧諸作七言如重午夏日生春春晩守歲唐¶
律絶句工力到而興味深余讀而愛之知兄方盛年吟¶
事進進未已白雲集未盡見而得此作乃翁不死矣遂¶
題此以為白雲賀¶
　　　劉候官文䟦¶
文亦難工矣雖從前大家數亦未嘗不磨以歲月而後¶
得之自韓退之有如是者有年之說至老泉乃曰其始¶
也駭然以驚其久也豁然以明及其胷中之言日益多¶
<pb:KR4d0370_WYG_013-18a>¶
不能自制試出而書之再三讀之然後渾渾乎覺其來¶
之易也此非沈潛之深悟入之奥無緣有此語雖然不¶
如是而已也老泉此書方以請於歐公故其言有不容¶
盡者若退之所謂迎而拒之平心而察之見其皆醇也¶
然後肆焉斯一轉又有黄芽化雲之妙非傳心得髓者¶
未易知也山居劉君少掇髙科而學問不少輟其為文¶
日銳日進正如秋水方至而波洄瀾激姿態横生今觀¶
此集有豪爽似曼卿者有崛强似徂徠者其間紆餘夭¶
<pb:KR4d0370_WYG_013-18b>¶
矯又有文潛少㳺之遺風他時霜降水涸一見涯涘當¶
知退之所以迎所以察所以肆者其不名家矣乎比因¶
南來訪余溪上與語及此君以余為知言遂書集後以¶
歸之名某余同年實齋侍郎之子也咸淳五年五月日¶
林某題¶
　　　䟦忠定晦庵與井伯林僉判諸帖¶
井伯林公艾軒先生猶子也艾軒在時客於忠定之門¶
所交多當世名勝紫陽尤敬愛之此帖二十有七皆二¶
<pb:KR4d0370_WYG_013-19a>¶
公往來者也忠定在閩欲致福公晦翁不可而公亦不¶
肯一出帖中所謂學可再招不至者網山也公為舊客¶
網山為㕓氓皆重於一舉足如此而忠定拳拳之意亦¶
異於將相不俛眉者矣豈不兩賢哉紫陽在漳以經界¶
訪求人物公亦不一就之諸帖云云或及時之大故或¶
訪以所述何業或曰欲質所疑不可得紫陽豈輕予人¶
者又礬書一事有如後村所記東巒信偉人矣余又聞¶
東巒夫人田氏也既嫠而嫁諸女皆名家厯山陳君作¶
<pb:KR4d0370_WYG_013-19b>¶
哲其第三倩也陳君得璋夫人以錦囊送此諸帖以代¶
犀錢玉果曰可抵千緡非艾軒姪婦安有此語聞者皆笑¶
而陳氏獨寶之今叔謙因平父山長寄以示余而西山¶
後村臞軒手跡俱在思前哲之浸逺而題䟦諸賢亦不¶
可見感翫不已書而歸之叔謙平父皆艾軒諸孫也故¶
家人物遺風尚存好尚如許艾軒之書其有傳矣咸淳¶
己巳立冬前一日三山林某書¶
　　　䟦艾軒讀離騷遺蹟¶
<pb:KR4d0370_WYG_013-20a>¶
靈均之文龍驤鳳躍神鬼神帝不可以筆墨蹊徑求之¶
此從上諸老所傳艾軒先生之語先生於書具如許眼¶
目而此巻隨條雜記不厭煩碎必少年初讀時今集中¶
有以騷發䇿者議論頗相出入豈非究其纎悉而後盡¶
其底藴乎此真讀書法也平父徐山長其外大父井¶
伯僉判也於老艾為外諸孫擢第來歸極意訪求先生¶
遺蹟所得頗多而真贋相半蓋莆之前軰風流慕尚學¶
艾軒筆札者甚衆故有虎賁似中郎者此巻其真也平¶
<pb:KR4d0370_WYG_013-20b>¶
父寶之咸淳五年十月後學林某敬書¶
　　　䟦徐平父所藏蘭亭二帖¶
山谷謂右軍蘭亭無一字一筆不可以人意摹寫或失¶
之肥瘦亦自成妍此巻二帖皆摹而又摹者與余所藏¶
頗相類雖其間有失真處然亦有可心㑹者以山谷之¶
語求之則可竹溪林某咸淳己巳九月己巳書(可以心/㑹亦山)¶
(谷䟦/中語)¶
　　　老艾遺藁䟦¶
<pb:KR4d0370_WYG_013-21a>¶
此巻是為艾軒先生遺藁曾孫白杜方君之性所藏也¶
前數則有為幸學紀事者有為經筵故事者有為二廣¶
論鹽法歲計者有為榻前擬奏者此先生在西掖時也¶
最後細書宻行有論西漢顔注者有論大易乾坤二卦¶
者有論顔子學問先後者此先生為著作與南軒東萊¶
鄰居時也其間至言妙義如曰自堯舜以來宇宙之間¶
始曉然知有帝王之學如曰體乾坤二字之義惟天惟¶
地可以盡之不當說乾便指天坤便指地又如南軒曰¶
<pb:KR4d0370_WYG_013-21b>¶
囬終日如愚當時問學中間一節先生曰退省其私亦¶
足以發此是初學無疑鑽堅仰髙以至欲罷不能則是¶
中間一節非先生無此見也非先生無此言也余既得¶
而翫之因曰是雖殘篇敗楮真蹟能幾而論其世想其¶
人其於朝廷則有君臣遇合之懿焉其於班行則有朋¶
友講論之懿焉其於家庭先生口占而東巒筆受則有¶
一門父子之懿焉是豈千金之璧所可敵哉方君其珍¶
之咸淳五年十月十五日林某書¶
<pb:KR4d0370_WYG_013-22a>¶
　　　老艾遺文䟦¶
嘉定壬辰岩仲初解褐余方補上庠與岩仲飲别彚征¶
曰兄老艾外諸孫也先生遺文散落殆盡兄之責也岩¶
仲得尉光溪需食數載捜獵殘缺之文不遺餘力乙未¶
余成進士歸方盡見其所得者捜獵猶未巳也每得一¶
紙雖三數行亦必馳以見質其間亦有諸生傳錄而論¶
議失真者余稍能辨之遂不以入集己刋之莆番兩郡¶
矣年來諸友又有得於故家而集所無者或以見遺大¶
<pb:KR4d0370_WYG_013-22b>¶
扺有若似夫子俳優效叔敖益信岩仲所選之精可無¶
遺憾今性仲訪余溪上又出此數則余謂太史公之書¶
必揚幼安所傳為真禇先生雖為補遺或者未免疑之¶
古今之事皆然敬書遺文之後以俟具大眼目者¶
　　　諸賢與艾軒書䟦¶
頭一帖忠定書也忠定與先生書如家人語余得見多¶
矣次兩帖乃留丞相章貢所作時先生猶在朝也最後¶
范石湖數書如作英英堂託先生求張余曾三公畫像¶
<pb:KR4d0370_WYG_013-23a>¶
皆所謂桂林伯者如厭諸妓所歌俚語則因誕節裒蘇¶
黄舊作委吏教之曰盡洗蠻煙瘴雨亦與先生言之又¶
求古端舊石意故家有得於未閉岩之前者風流好尚¶
豈俗吏所為哉使人讀之如見二仙相與倡和湘南樓¶
時竒矣¶
　　　諸賢與東巒書䟦¶
東巒為艾軒先生猶子獲交諸老間此巻乃忠定晦翁¶
益公兩㳺公李鴈湖諸賢手帖時東巒或未解褐也方¶
<pb:KR4d0370_WYG_013-23b>¶
君彦惠得之其子性仲出以示余又在厯山陳氏所藏¶
趙朱四十帖之外陳亦東巒之倩與方為襟友東巒四¶
女䝉仲乃翁亦倩也然此等書帖多留方陳二氏而他¶
倩獨無何也聞岩仲向得以入集者亦皆性仲借之此¶
帖雖存岩仲木已拱矣為之悵然¶
　¶
　¶
　竹溪鬳齋十一藁續集巻十三¶
